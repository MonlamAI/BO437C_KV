གནས་མཆོག་དཔལ་སྤུངས་དེ་ཝི་ཀོ་ཊ་ཙཱ་འདྲ་རིན་ཆེན་བྲག་གི་གསོལ་འདེབས་སྨོན་ལམ་དང་བཅས་པ་དོན་གཉིས་ལྷུན་གྲུབ་ཅེས་བྱ་བ།  ཁྱབ་བདག་འཁོ༷ར་ལོ༷་སྡོམ༷་པའི༷་ཕོ་བྲང་དངོས། །གྲོལ་བ་བཞི་ལྡན་གནས་མཆོག་ཙཱ་རི༷་ཏྲ༷། །དེ་དང་དབྱེར་མེད་དེ༷་ཝི༷་ཀོ༷་ཊའི༷་ཡུལ། །རྟེན་དང་བརྟེན་པར་བཅས་ལ་གསོལ་བ་འདེབས།  །བདག་སོགས་བྱང་ཆུབ་སྙིང་པོར་མཆིས་ཀྱི་བར།  །དམ་ཆོས་སྒྲུབ་པའི་འགལ་རྐྱེན་ཀུན་དང་བྲལ།  །མཐུན་རྐྱེན་ཚེ་བསོད་དཔལ་འབྱོར་ཡེ་ཤེས་རྒྱས།  །སྣང་སེམས་དབང་དུ་འདུས་པར་བྱིན་གྱིས་རློབས།  །ཁྱད་པར་ནག་ཕྱོགས་ཀླ་ཀློའི་འཚུབས་འགྱུར་དང་།  །ནད་མུན་འཁྲུགས་སོགས་དུས་ཀྱི་རྒུད་པ་ཞི།  །ཆར་ཆུ་དུས་འབེབས་ལོ་ཕྱུགས་རྟག་ཏུ་ལེགས།  །འཇིག་རྟེན་ཕན་བདེས་འཚོ་བར་བྱིན༴  འགྲོ་ཀུན་དད་དང་ངེས་འབྱུང་བྱང་སེམས་འབྱོངས།  །སྨིན་གྲོལ་ཟབ་མོའི་ཉམས་ལེན་ལ་བརྟེན་ནས།  །སློབ་དང་མི་སློབ་ཟུང་འཇུག་ཡེ་ཤེས་སྐུ།  །ཚེ་འདིར་མངོས་སུམ་འགྲུབ་པར་བྱིན༴བསྟན་འཛིན་སྐྱེས་བུ་ཐམས་ཅད་ཞབས་པད་བརྟན།  །བསྟན་པའི་སྦྱིན་བདག་སྡེ་བཞིའི་དཔལ་འབྱོར་རྒྱས།  །བཤད་སྒྲུབ་བསྟན་པ་ཕྱོགས་མཐར་ཁྱབ་ཅིང་རྟག  །ས་གསུམ་དགེ་ལེགས་འཕེལ་བའི་བཀྲ་ཤིས་སྩོལ།  །ཅེས་པའང་དོན་གཉེར་ཅན་དག་གི་ངོར་མཚོ་སྐྱེས་བླ་མ་དགྱེས་པའི་འབངས་མཁྱེན་བརྩེའི་དབང་པོ་པདྨ་འོད་གསལ་མདོ་སྔགས་གླིང་པས་ལྕགས་མོ་ལུག་གི་ལོའི་ཆུ་སྟོད་ཟླ་བའི་དཀར་ཕྱོགས་ཀྱི་དགའ་བ་དང་པོར་གསོལ་བ་བཏབ་པ་དགེ་ལེགས་སུ་གྱུར་ཅིག